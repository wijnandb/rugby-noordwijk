---
title: Kick-off rugbyclub Noordwijk
date: 2017-03-12 21:50:01
---




Op een zonovergoten sportpark Duinwetering meldden zich maar liefst 60 kinderen in de leeftijd van 7 tot 16 jaar om deel te nemen aan de eerste training van rugbyclub Noordwijk. Onder leiding van hoofdtrainers Des Tuaivii en Sven Loos, leerden de kinderen via diverse oefeningen de eerste principes van het rugbyspel.

“Wat een fantastische start”, verzuchtte een toeschouwer langs de kant. “Zo’n mooie sport op een schitterende accomodatie met prachtig weer. Wat wil je nog meer?”. 
Wethouder Sport Gerben van Duin was ook onder de indruk van het enthousiasme en de inzet van de Noordwijkse kinderen. “Het is duidelijk”, aldus de wethouder, “Noordwijk is een nieuwe sport rijker!” 

Sportraad Noordwijk kwam ook met een afvaardiging poolshoogte nemen, net als v.v. Noordwijk-voorzitter Henk Hoogervorst. Hij ziet een samenwerking met de nieuwe rugbyclub helemaal zitten. “Dat was precies de bedoeling achter het realiseren van deze mooie accomodatie. Doordat we goede voorzieningen hebben, is het voor de rugbyclub veel makkelijker om te beginnen.” Dat er in de toekomst ook nauw samengerwerkt gaat worden tussen de voetbal- en de rugbyclub lijkt logisch: “Als je samen een sportpark deelt, is het wel zo verstandig om op meerdere vlakken nauw samen te werken. Als je niet uitkijkt, ben je alles dubbel aan het doen, terwijl dat helemaal niet nodig is.”

Het zal de kinderen die in grote getalen kwamen trainen niet veel uitmaken. Vrijdag om 17:00 uur is de volgende training. 
