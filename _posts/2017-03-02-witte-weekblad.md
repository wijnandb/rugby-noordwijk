---
title: Kick-off in Witte Weekblad
date: 2017-02-20 12:50:01
---

Kick-off voor rugbyclub 

*Noordwijk* - De gemeente Noordwijk is, als het aan de initiatiefnemers ligt, binnenkort opnieuw een buitensportvereniging rijker. Op Sportpark Duinwetering wordt zondag 12 maart met behulp van twee ervaren trainers gestart met trainingen die met name voor de Noordwijkse jeugd vanaf 7 jaar zijn bedoeld.

<img src="/assets/images/sven-des-kinderen.jpg">

Eén van de trainers is Sven Loos. Voor hem is rugby al sinds zijn jeugdjaren een sport die hij een warm hart toedraagt. Al tijdens zijn actieve carrière bij het Amsterdamse AAC behaalde Loos het diploma Rugby Oefenmeester A en B. Zo fungeerde Loos in het verleden als jeugdcoach bij HRC uit Den Haag en was hij vrij recent nog als trainer/coach van Oranje onder 18 actief. Naast Loos gaat ook Desmond Tuaivii trainingen verzorgen. De voormalige prof-rugbyer Tuaivii speelde als professional in Australië, Engeland en Italië. Met de huidige bondscoach van het Engelse rugbyteam, Eddy Jones, won Desmond in 2001 de Super Twaalf, het hoogste haalbare in het club-rugby. Ook op landenniveau haalde hij de top. Tuaivii speelde op het WK rugby 2003 voor Samoa. Nadat hij zich in Nederland vestigde, was Tuaivii als speler/coach actief voor rugbyclubs als Castricum, Hilversum, AAC en DIOK.

,,We gaan het allemaal niet ingewikkeld maken”, vertelt Loos enthousiast. ,,Het gaat bij ons vooral om het spelplezier. Voorlopig gaan we trainen op vrijdag en zondag op de velden van vv Noordwijk. De eerste vier trainingen zijn bovendien gratis. Pas daarna beslissen de spelers die zich aanmelden of ze echt lid willen worden van de nieuwe rugbyclub. We werken hierbij samen met de Leidse rugbyclub DIOK. Daarnaast is er ook overleg geweest met vakdocenten op de Noordwijkse scholen om ook daar rugby-les te gaan geven. Hopelijk slaat dit initiatief aan. Wie interesse heeft kan zich via onze site aanmelden voor de eerste trainingen. Het enthousiasme is groot. Hopelijk geldt dat ook voor de Noordwijkse jeugd”. 
